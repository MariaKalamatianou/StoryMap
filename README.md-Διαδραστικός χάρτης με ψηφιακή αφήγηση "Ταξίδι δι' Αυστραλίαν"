Όνομα/Τίτλος OER: Διαδραστικός χάρτης με ψηφιακή αφήγηση: «Ταξίδι δι’ Αυστραλίαν»  https://uploads.knightlab.com/storymapjs/66c929726f74b81364ac50b0f7a3a1a2/to-taxidi-di-australian-1/index.html     
Σκοπός/πλαίσιο δημιουργίας του OER: Ο διαδραστικός χάρτης που λέει την ιστορία: «Ταξίδι δι’ Αυστραλίαν» δημιουργήθηκε για πρώτη φορά τον Νοέμβριο του 2023, ως επιμορφωτικό υλικό για Κυθήριους εκπαιδευτικούς (Αρ. Πρωτ. 879/6-11-2023 Γραφείο Συμβούλων -Διεύθυνση Π.Ε. Πειραιά) και παράδειγμα χρήσης του ελεύθερου Web 2.0 εργαλείου StroryMap JS (https://storymap.knightlab.com/), για την κατασκευή διαδραστικών χαρτών που συνοδεύονται από ψηφιακές αφηγήσεις ιστοριών. Η επιμόρφωση αυτή έγινε σε εκπαιδευτικούς Πρωτοβάθμιας και Δευτεροβάθμιας του 6ου ΠΕΚΕΣ Αττικής που δουλεύουν στα Κύθηρα, στα πλαίσια ενός μεγάλου προγράμματος με τον τίτλο: «Κύθηρα, Ιστορίες που χτίζουν γέφυρες», που υλοποίησε το 6ο ΠΕΚΕΣ Αττικής από το 2021, με θέμα ιστορίες μεταναστών Κυθήριων. 
Σύντομη περιγραφή:Διαδραστικός χάρτης με ψηφιακή αφήγηση: «Ταξίδι δι’ Αυστραλίαν». O σχεδιασμός του συγκεκριμένου OER ανταποκρίνεται σε επιμέρους γνωστικούς στόχους από τη Ενότητα 1 της Γλώσσας της Στ΄ Δημοτικού: «Ταξίδια, Τόποι, Μεταφορικά Μέσα» όπως και την Ενότητα Δ: Οι ήπειροι, της Γεωγραφίας της Στ΄ Δημοτικού και εστιάζει στο πώς μια ιστορία μετανάστευσης από μια ήπειρο σε μια άλλη μπορεί να αποδοθεί ως ψηφιακή αφήγηση με τη βοήθεια διαδραστικού χάρτη και πολυμεσικών στοιχείων.  Πρόκειται για μια οπτικοποίηση του ταξιδιού ενός Κυθήριου μετανάστη, στις αρχές του 1960, από τα Κύθηρα προς την Αυστραλία. Η συνέντευξη του μετανάστη για το ταξίδι του στην Αυστραλία παρουσιάζεται  ως ψηφιακή αφήγηση με τους σημαντικότερους σταθμούς στο ταξίδι του αυτό να αποτυπώνονται σε διαδραστικό χάρτη με πινέζες επισήμανσης, συνοδευτικά κείμενα εικόνες και πολυμεσικά στοιχεία και την επισκόπηση ενός παγκόσμιου χάρτη που αποτυπώνει τη διαδρομή από τα Κύθηρα ως το Σίδνεϋ.  Ο μαθητής/ μαθήτρια αλληλεπιδρά πατώντας σε σημεία σταθμούς του ταξιδιού πάνω στον παγκόσμιο χάρτη και έχει τη δυνατότητα να δει σχετικές εικόνες και συνοδευόμενα κείμενα που αφορούν τους σταθμούς αυτού του ταξιδιού. Σε επίπεδο σχεδιασμού, ο διαδραστικός χάρτης αποτυπώνει με μορφή συντεταγμένων και κουκίδας τον κάθε σταθμό-τόπο που επιλέγει ο δημιουργός να αποτυπώσει στην περιγραφή του. Η αφήγηση αποτυπώνεται σε διαδοχικές σελίδες που περιλαμβάνουν την αποτύπωση κάθε φορά του σημείου/τόπου στον παγκόσμιο χάρτη, κείμενο με τίτλο για περιγραφή του τόπου ή του γεγονότος και πολυμεσικά στοιχεία που επιτονίζουν την αφήγηση και την κάνουν πιο ενδιαφέρουσα Στη βασική έκδοση  του εργαλείου χωρίς χρέωση για τον δημιουργό, μπορεί να κοινοποιηθεί ο διαδραστικός χάρτης με τη συνοδευτική του αφήγηση με url, με κώδικα για ενσωμάτωση σε ιστότοπους και ιστολόγια και με αποθήκευση όλου του του έργου ως ζιπαρισμένο πακέτο για ανέβασμα σε λογαριασμό άλλου χρήστη και κοινή επεξεργασία ή για φιλοξενία στον διακομιστή του δημιουργού. 
